# -*- mode: mandoku-view -*-
#+TITLE: 三國志補注
#+DATE: 2019-03-29 20:49:06.340363
#+PROPERTY: ID KR2a0014
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 5
<pb:KR2a0014_WYG_005-1a>¶
　　欽定四庫全書¶
¶
　　三國志補注卷五¶
¶
　　編修杭世駿撰¶
¶
　　蜀書¶
¶
　　劉二牧傳¶
¶
　　劉焉字君郎江夏竟陵人也¶
¶
　　盛宏之荆州記曰鄭卿鄉鄭滅地方也岡南有劉¶
長沙墓益州牧焉之父¶
¶
<pb:KR2a0014_WYG_005-1b>¶
　　後以師祝公喪去官¶
¶
　　臣松之案祝公司徒祝恬也¶
¶
　　後漢書桓帝紀曰延熹二年八月光禄大夫中山¶
祝恬為司徒三年六月司徒祝恬薨注曰恬字伯¶
休盧奴人¶
¶
　　後丞相諸葛亮問秦宓以扶所長宓曰董扶褒秋毫¶
之善貶纎芥之惡¶
¶
　　後漢書方術傳曰丞相諸葛亮問廣漢秦宓董扶¶
<pb:KR2a0014_WYG_005-2a>¶
及任安所長董扶褒秋毫之善貶纎芥之惡任安¶
記人之善忘人之惡云¶
¶
　　先主傳¶
¶
　　先主姓劉諱備¶
¶
　　出所乗馬名的盧騎¶
¶
　　傅𤣥乗輿馬賦曰劉備之初降也太祖賜之驄馬¶
使自至廏選之名馬以百數莫可意者次至下廏¶
有的顱馬委棄莫視瘦瘁骨立劉備撫而取之衆¶
<pb:KR2a0014_WYG_005-2b>¶
莫不笑之其後劉備奔于荆州逸足電發追不可¶
逮衆乃服焉¶
¶
　　羣下推先主為荆州牧¶
¶
　　水經注曰劉備之奔江陵使築而鎮之曹公聞孫¶
權以荆州借備臨書落筆¶
¶
　　召璋白水軍督楊懐責以無禮斬之¶
¶
　　零陵先賢傳曰劉璋請劉備璋將楊懐數諫備悟¶
主人請璋子禕及懐酒酣備見懐佩匕首備出其¶
<pb:KR2a0014_WYG_005-3a>¶
匕首謂懐曰將軍匕首好孤亦有可得觀之懐與¶
之備得匕首謂懐曰女小子何敢間我兄弟之好¶
耶懐罵言未訖備斬之¶
¶
　　十九年¶
¶
　　洪遵泉志曰直百錢顧烜曰漢獻帝建安十九年¶
劉備鑄舊譜云徑七分重四銖　直百五銖錢顧¶
烜曰徑一寸一分重八銖文曰五銖直百劉巴說¶
劉備鑄直百錢傳形五銖此又近之未知孰是¶
<pb:KR2a0014_WYG_005-3b>¶
張台曰今自巴蜀至于襄漢此錢甚多皆是昭烈¶
舊地斷在不疑　傳形五銖錢顧烜曰劉備鑄直¶
百錢傳形五銖今所謂蜀錢即傳形五銖也時有¶
勒為直百者亦有勒為五銖者大小稱量如一並¶
徑七分重四銖三吳諸屬縣行之¶
¶
　　進圍成都¶
¶
　　隋書地理志曰蜀郡臨卭眉山隆山資陽瀘川巴¶
東遂寧巴西新城金山普安犍為越嶲䍧牁黔安¶
<pb:KR2a0014_WYG_005-4a>¶
得蜀之舊域其地四塞山川重阻水陸所凑貨殖¶
所萃盖一都之會也昔劉備資之以成三分之業¶
¶
　　勸學從事張奭尹黙譙周等上言¶
¶
　　顧炎武日知錄曰譙周傳建興中丞相亮領益州¶
牧命周為勸學從事而先主未稱尊號即有勸學¶
從事張奭尹黙譙周等上言前後不同按周卒于¶
晉泰始六年年七十二而昭烈即位之年年僅二¶
十有三未必與勸進之列從本傳為是¶
¶
<pb:KR2a0014_WYG_005-4b>¶
　　即皇帝位于成都武擔之南　謹擇元日與百寮登壇¶
水經注曰沔陽故城舊漢祖在漢中言蕭何所築¶
也建安二十四年劉備北定漢中始立壇即漢王¶
位于此城其城南臨漢水北帶(闕)逵南面崩水三¶
分之一　梁州記曰劉備為漢王權住此城盟于¶
城下今門外有盟壇猶存¶
¶
　　章武元年¶
¶
　　通典曰魏武據中原劉備割巴蜀孫權盡有江東¶
<pb:KR2a0014_WYG_005-5a>¶
之地三國鼎立戰争不息劉備章武元年有户二¶
十萬男女口九十萬及平蜀得户二十八萬口九¶
十四萬帶甲將士十萬二千吏四萬通計户九十¶
四萬三千四百二十三口五百三十七萬二千八¶
百八十一除平蜀所得當時魏氏唯有户六十六¶
萬三千四百二十三口有四百四十三萬二千八¶
百八十一¶
¶
　　軍次秭歸¶
¶
<pb:KR2a0014_WYG_005-5b>¶
　　水經注曰秭歸縣城東北依山即城周迴二里髙¶
一丈五尺南臨大江古老相傳謂之劉備城盖備¶
征吳所築也¶
¶
　　二年¶
¶
　　鼎錄曰蜀先主章武二年于漢川鑄一鼎名曰克¶
漢鼎埋之丙穴中八分書三足又鑄一鼎沈于永¶
安水中紀行軍竒變又于成都武擔山埋一鼎名¶
曰受禪鼎又埋一鼎于劍山鼎並小篆書皆武侯¶
<pb:KR2a0014_WYG_005-6a>¶
造又時龍見武陽之水九日因鑄一鼎像龍形沈¶
水中¶
¶
　　先主病篤託孤于丞相亮　夏四月癸巳先主殂于永¶
安宫¶
¶
　　水經注曰永安劉備終于此諸葛亮受遺處也其¶
間平地可二十許里江山迥濶入峡所無城周十¶
餘里背山靣江頽垣四毁荆棘成林左右民多墾¶
其中¶
¶
<pb:KR2a0014_WYG_005-6b>¶
　　勿以惡小而為之勿以善小而不為¶
¶
　　賈誼新書審微篇云善不可謂小而無益不善不¶
可謂小而無傷¶
¶
　　後主傳¶
¶
　　二年¶
¶
　　古今刀劍錄曰後主傳延熈二年造一大劍長一¶
丈二尺鎮劍口山徃徃人見光輝後人求之不獲¶
¶
　　二十年¶
¶
<pb:KR2a0014_WYG_005-7a>¶
　　水經注曰南廣郡南廣縣故犍為之屬縣也漢武¶
帝太初元年置劉禪延熈中分以為郡¶
¶
　　改元為炎興¶
¶
　　通典曰蜀劉禪炎興元年則魏常道鄉公景元四年¶
嵗次癸未是嵗魏滅蜀至晉武帝太康元年嵗¶
次庚子凡一十八年户増九十八萬六千三百八¶
十一口増八百四十九萬九百八十二則當三國¶
鼎峙之時天下通計户百四十七萬三千四百三¶
<pb:KR2a0014_WYG_005-7b>¶
十三口七百六十七萬二千八百八十一以奉三¶
主斯以勤矣¶
¶
　　又國不置史注記無官是以行事多遺災異靡書諸葛¶
亮雖達于為政凡此之類猶有未周焉¶
¶
　　史通曰陳氏三國志劉後主傳云蜀無史職故災¶
祥靡聞案黄氣見于秭歸群烏墮于江水成都言¶
有景星出益州言無宰相氣若史官不置此事從¶
何而書　又曰案蜀志稱王崇補東觀許盖掌禮¶
<pb:KR2a0014_WYG_005-8a>¶
儀又卻正為祕書郎廣求益部書籍斯則典校無¶
闕屬辭有所矣而陳夀評云蜀不置史官者得非¶
厚誣諸葛乎¶
¶
　　二主妃子傳¶
¶
　　劉永　使司徒靖立永為魯王¶
¶
　　劉理　使司徒靖立理為梁王¶
¶
　　鼎錄曰章武三年先主作二鼎一與魯王文曰富¶
貴昌宜侯王一與梁王文曰大吉祥宜公王並古¶
<pb:KR2a0014_WYG_005-8b>¶
隸書髙二尺¶
¶
　　諸葛亮傳¶
¶
　　諸葛亮　亮躬耕隴畝好為梁父吟¶
¶
　　亮家于南陽之鄧縣¶
¶
　　水經注曰諸葛壘諸葛武侯所居也南枕沔水水¶
南有亮壘背山向水中有小城迴隔難解　梁州¶
記曰諸葛亮宅有井深四尺餘口廣一尺五寸累¶
博如初開云　水經注曰亮好為梁甫吟每所登¶
<pb:KR2a0014_WYG_005-9a>¶
游故俗以樂山水為名　梁甫吟曰步出齊城門¶
遙望蕩隂里里中有三墳纍纍正相似問是誰家¶
墓田疆古冶氏力能排南山文能絶地紀一朝被¶
讒言二桃殺三士誰能為此謀國相齊晏子¶
¶
　　惟博陵崔州平潁川徐庶元直與亮友善¶
¶
　　水經注曰檀谿之陽有徐元直崔州平故宅悉人¶
居故習鑿齒與謝安書云安省家舅縱目檀谿念¶
崔徐之交未甞不撫膺躊躇惆悵終日矣　梁祚¶
<pb:KR2a0014_WYG_005-9b>¶
魏國統曰崔州平者漢太尉烈之孫也兄曰元平¶
為議郎以忠直稱董卓之亂烈為卓所害元平常¶
思有報復之心會病卒¶
¶
　　曹公敗于赤壁引軍歸鄴¶
¶
　　說寳曰孫權據江東曹操伐之進兵赤壁勝負未¶
分權大將周瑜問計于諸葛亮亮曰用火攻可以¶
破之瑜曰恨無東南風耳亮曰可建星壇一所為¶
都督借風數日即可破曹矣瑜大喜令人于南屏¶
<pb:KR2a0014_WYG_005-10a>¶
山下築臺三層插二十八宿旗色按六十四卦用¶
一百一十人侍立左右禹步踏罡三上三下而去¶
至其夜東南風起瑜部將黄盖詐降順風放火燒¶
盡北船曹操狼狽奔還江南安堵皆亮之功也¶
¶
　　頃之又領益州牧¶
¶
　　水經注曰西樂城在山上周三十里甚險固城側¶
有谷謂之容裘谷道　益州山多群獠諸葛亮築¶
以防遏　又曰五丈谿側有黄沙屯諸葛亮所開¶
<pb:KR2a0014_WYG_005-10b>¶
也¶
¶
　　亮率衆南征其秋悉平¶
¶
　　古今刀劍錄曰諸葛亮定黔中從青石祠過遂抽¶
刀刺山頭刀不拔而去行人莫測¶
¶
　　躬耕于南陽¶
¶
　　困學紀聞曰殷芸小說云諸葛武侯躬耕于南陽¶
南陽是襄陽墟名非南陽郡也¶
¶
　　十二年春亮悉大衆由斜谷出以流馬運據武功五丈¶
<pb:KR2a0014_WYG_005-11a>¶
原與司馬宣王對于渭南¶
¶
　　語林曰諸葛武侯與司馬宣王在渭濵將戰宣王¶
戎服莅事使人視武侯素輿葛巾持白旄扇指揮¶
三軍皆隨其進止宣王聞而歎曰可謂名士¶
¶
　　亮遺命葬漢中定軍山因山為墳¶
¶
　　水經注曰諸葛亮死遺令葬于其山因即地勢不¶
起墳壟唯深松茂栢攅蔚川阜莫知墓塋所在¶
¶
　　損益連弩¶
¶
<pb:KR2a0014_WYG_005-11b>¶
　　宋書殷孝祖傳曰御仗先有諸葛亮筩袖鎧帽二¶
十五石弩射之不能入上悉以賜孝祖　魏氏春¶
秋曰諸葛亮損益連弩謂之元戎以銕為矢矢長¶
八寸一弩十矢俱發¶
¶
　　作八陣圖¶
¶
　　水經注曰營東即八陣圖也遺基略在崩禠難識¶
又曰石磧平曠望兼川陸有亮所造八陣圖東¶
¶
　　跨故壘皆累細石為之自壘西去聚石八行行間¶
<pb:KR2a0014_WYG_005-12a>¶
相去二丈目曰八陣既成自今行師庶不覆敗皆¶
圖兵勢行藏之權自後深識者所不能了今夏水¶
漂蕩嵗月消損髙處可二三尺下處磨滅殆盡¶
荆州圖副曰永安宫南一里渚下平磧上有諸葛¶
亮八陣圖聚細石為之各髙五尺皆棊布相當中¶
間相去九尺正中開南北巷悉廣五尺或為人散¶
亂及為夏水所沒至冬水退如故　荆州記曰壘¶
西聚石為八行行八聚謂之八陣圖既成自今行¶
<pb:KR2a0014_WYG_005-12b>¶
師不復敗後人莫能了之桓宣武伐蜀見之曰此¶
常山蛇勢也¶
¶
　　詔為亮立廟于沔陽¶
¶
　　水經注曰定軍山東名髙平是亮宿營處有亮廟¶
¶
　　北齊書陸法和傳曰軍次白帝謂人曰諸葛孔¶
明可謂名將吾自見之此城旁有其埋弩箭鏃一¶
斛許因插表令掘之如其言　博物志曰臨卭火¶
井一所從廣五尺深二三丈井在縣南百里昔時¶
<pb:KR2a0014_WYG_005-13a>¶
人以竹木投以取火諸葛丞相徃視之後火轉盛¶
熱盆盖井上煑鹽得鹽入以家火即滅訖今不復¶
然也　硯北雜志曰漢中之民當春月男女行哭¶
首載白楮幣上諸葛公墓其哭甚哀　困學紀聞¶
曰昭烈謂武侯之才十倍曹丕以丕之盛終身不¶
敢議蜀也司馬懿畏蜀如虎非武侯之敵史通云¶
陸機晉史虚張拒葛之鋒又云蜀老猶存知葛亮¶
之多枉然則武侯事蹟湮沒多矣¶
¶
<pb:KR2a0014_WYG_005-13b>¶
　　瞻怒斬艾使遂戰大敗臨陣死　瞻長子尚與瞻俱沒¶
困學紀聞曰晦翁欲傳末略瞻子尚死節事以見¶
善善及子孫之義南軒不以為然以為瞻任兼將¶
相而不能極諫以去黄皓諫而不聴又不能奉身¶
而退以冀主之一悟可謂不克肖矣兵敗身死雖¶
能不降僅勝于賣國者耳以其猶能如此故書子¶
瞻嗣爵以㣲見善善之長以其智不足稱故不詳¶
其事不足法也¶
¶
<pb:KR2a0014_WYG_005-14a>¶
　　晉永興中鎮南將軍劉𢎞至隆中觀亮故宅立碣表¶
閭命太傅掾犍為李興為文¶
¶
　　水經注曰車騎沛國劉季和之鎮襄陽也與犍為¶
人李安共觀此宅命安作宅銘後六十餘年永平¶
之五年習鑿齒又為其宅銘焉　古今刀劍錄曰¶
蜀主劉備以章武元年嵗次辛丑采金牛山鐵鑄¶
八劍各長三尺六寸一備自服一與太子禪一與¶
梁王理一與魯王永一與諸葛亮一與闗羽一與¶
<pb:KR2a0014_WYG_005-14b>¶
張飛一與趙雲並是亮書皆是風角處所有令稱¶
元造刀五萬口皆連環及兩口列七十二鍊柄中¶
通之兼有二字　房子容曰唐人尚書郎李章武¶
本名方古貞元季年為東平帥李師古判官因理¶
第掘得一劍上有章武字方古博物亞張茂先亦¶
曰蜀相諸葛孔明所佩劍也乃改名師古為奏請¶
為章武焉盖蜀主八劍之一也¶
¶
　　闗張馬黄趙傳¶
¶
<pb:KR2a0014_WYG_005-15a>¶
　　闗羽　遼以羽言報曹公¶
¶
　　宋書庾炳之傳曰何尚之曰臣思張遼之言闗羽¶
雖兄弟曹公父子豈得不言¶
¶
　　權遣將逆擊羽¶
¶
　　江表傳曰孫權使朱儁徃喻闗羽令降羽乃作像¶
人于城上而潛遁　古今刀劍錄曰闗羽為先主¶
所重不惜身命自采都山鐵為二刀銘曰萬人及¶
羽敗羽惜刀投之水中¶
¶
<pb:KR2a0014_WYG_005-15b>¶
　　張飛　封新亭侯　其帳下將張達范强殺飛¶
¶
　　古今刀劍録曰張飛初拜新亭侯自命匠鍊赤朱¶
山鐵為一刀銘曰新亭侯蜀大將也後被范强殺¶
强將此刀入于吳　彚苑曰豹月烏張飛馬見海¶
録碎事¶
¶
　　馬超　曹公與遂超單馬會語超負其多力隂欲突前¶
捉曹公¶
¶
　　江表傳曰魏太祖與馬超單馬會語超負其多力¶
<pb:KR2a0014_WYG_005-16a>¶
甞製六斛米囊東西走馬輒製米囊以量太祖輕¶
重太祖尋知之曰幾為狡虜所欺¶
¶
　　黄忠　建安二十四年于漢中定軍山擊夏侯淵¶
水經注曰容裘谿水左有故城憑山即嶮四面阻¶
絶昔先主遣黄忠據之以拒曹公　古今刀劍録¶
曰黄忠從先主定南郡得一刀赤如血于漢中擊¶
夏侯軍于一日之中手刃百數¶
¶
　　趙雲　亮令雲與鄧芝徃拒　軍退¶
¶
<pb:KR2a0014_WYG_005-16b>¶
　　諸葛亮與兄瑾書曰前趙子龍退軍燒壊赤崖以¶
北閣道縁谷一百餘里其閣梁一頭入山腹其一¶
頭立柱于水中今水大而急不得安柱此其窮極¶
不可彊也　又云頃大水暴出赤崖以南橋閣悉¶
壊時趙子龍與鄧伯苗一戍赤崖屯田一戍赤崖¶
口但得縁崖與伯苗相聞而已¶
¶
　　七年卒¶
¶
　　城塜記曰南陽縣南十五里為蜀漢偏將軍趙雲¶
<pb:KR2a0014_WYG_005-17a>¶
墓有石碑¶
¶
　　龎統法正傳¶
¶
　　龎統　潁川司馬徽　統弱冠徃見徽徽采桑于樹上¶
坐統在樹下共語¶
¶
　　輿地志曰荆東南白沙有龎士元宅于漢水之北¶
司馬徳操于漢水之南隔魚梁望衡對宇歡情日¶
接每至相思則褰裳涉水¶
¶
　　徳公字山民　為魏黄門吏部郎早卒子渙字世文¶
<pb:KR2a0014_WYG_005-17b>¶
晉太康中為牂牁太守統徳公從子也¶
¶
　　襄陽耆舊傳曰徳公居峴山之南未甞入城府躬¶
耕田里夫妻相待如賔琴書自娛覩其貌者肅如¶
也荆州牧劉表數延請不能屈乃自徃候之後遂¶
攜其妻子登鹿門山託言采藥不知所在子渙字¶
世文晉太康中為牂牁太守去官歸鄉里居荆南¶
白沙鄉里人宗敬之相語曰我家池中龍種来歸¶
鄉里仰其讓徳少壯皆代老者擔¶
¶
<pb:KR2a0014_WYG_005-18a>¶
　　許麋孫簡伊秦傳¶
¶
　　許靖字文休汝南平輿人少與從弟劭俱知名並有人¶
倫臧否之稱而私情不協¶
¶
　　典論云汝南許劭與族兄靖俱避地江東保吳郡¶
争論于太守許貢坐至于手足相及　韋續書九¶
品曰下下蜀相許靖行艸¶
¶
　　劉彭廖李劉魏楊傳¶
¶
　　李嚴　少為郡職吏¶
¶
<pb:KR2a0014_WYG_005-18b>¶
　　江表傳曰嚴少為郡職吏用情深尅茍利其身鄉¶
里為嚴諺曰難可狎李鱗甲¶
¶
　　移屯江州¶
¶
　　水經注曰巴漢世郡治江州巴水北北府城是也¶
後乃徙南城劉備初以江夏費觀為太守領江州¶
都督後都䕶李嚴更城周一十六里造蒼龍白虎¶
門求以五郡為巴州治丞相諸葛亮不許竟不果¶
¶
　　楊儀字威公襄陽人也¶
¶
<pb:KR2a0014_WYG_005-19a>¶
　　水經注曰蔡洲大岸西有洄湖停水數十畝長數¶
里廣減百步水色常緑楊儀居上洄楊顒居下洄¶
與蔡洲相對在峴山南廣昌里¶
¶
　　楚國先賢傳云儀兄慮字威方少有徳行為江南冠¶
冕¶
¶
　　襄陽耆舊傳江南作沔南　又曰許汜是慮同里¶
人少師慮為魏武從事中郎事劉備昔在劉表坐¶
論陳元龍者其人也¶
¶
<pb:KR2a0014_WYG_005-19b>¶
　　霍王向張楊費傳¶
¶
　　張裔　諸葛亮遣鄧芝使吳亮令芝言次可從權請裔¶
諸葛亮教張君嗣曰去婦不顧門蔞韭不入園以¶
婦人之性艸菜之精猶有所耻想忠壯者意何所¶
之¶
¶
　　黄李吕馬王張傳¶
¶
　　黄權　明年卒¶
¶
　　水經注曰淯水又南逕預山東山南有魏車騎將¶
<pb:KR2a0014_WYG_005-20a>¶
軍黄權夫妻二冢地道?通其冢前有四碑其二¶
魏明帝立二是其子及臣吏所樹者也¶
¶
　　蔣琬費褘姜維傳¶
¶
　　費禕　亮以初從南歸以褘為昭信校尉使吳孫權性¶
既滑稽嘲啁無方諸葛恪羊衜等才博果辯論難鋒至¶
褘辭順義篤據理以答終不能屈¶
¶
　　荆州先賢傳曰吳與蜀和遣使張温来修好温辯¶
議鮮有言抑之諸葛亮以禕有俊才宜遣報温使¶
<pb:KR2a0014_WYG_005-20b>¶
以褘為奉信校尉權時竊尊號意猶豫不決褘為¶
陳興亡之畫開國建家之䇿權甚恱滑稽時知名¶
皆在會並在發異端之難褘應輒答坐席稱之由¶
是愛敬焉¶
¶
　　姜維　是嵗汶山平康夷反維率衆討定之¶
¶
　　舊唐書地理志曰維州薛城縣漢已前徼外羌冉¶
駹之地蜀劉禪時蜀將姜維馬忠等討汶山叛羌¶
即此地也今州城即姜維故壘¶
¶
<pb:KR2a0014_WYG_005-21a>¶
　　皆退保劍閣以拒會¶
¶
　　益州記曰姜維抗鍾會故壘其山峭壁千丈下臨¶
絶澗¶
¶
　　鄧張宗楊傳¶
¶
　　鄧芝　頃之為督江州¶
¶
　　水經注曰陽闗巴之三闗斯為一也延熈中蜀車¶
騎將軍鄧芝為江州都督治此¶
¶
　　宗預　廖化襄陽人也¶
¶
<pb:KR2a0014_WYG_005-21b>¶
　　襄陽耆舊傳作中盧人¶
¶
¶
¶
¶
¶
¶
¶
¶
　　三國志補注卷五¶
¶
